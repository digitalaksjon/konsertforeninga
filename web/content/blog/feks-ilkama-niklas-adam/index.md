---
title: ILKAMA / Niklas Adam
date: '2021-11-12T23:46:37.121Z'
description: Velkommen til sesongens siste F/eks, før vi returnerer i det nye året! Vi er superglade for å presentere ILKAMA med sin eksperimentelle popmusikk og Niklas Adam med sin potensielt pop’ete eksperimentelle lyder. 
cover: './event.jpg'
tags: ['f/eks', 'cafémir','featured']
---

Velkommen til sesongens siste F/eks, før vi returnerer i det nye året! Vi er superglade for å presentere ILKAMA med sin eksperimentelle popmusikk og Niklas Adam med sin potensielt pop’ete eksperimentelle lyder. Kom og varm deg med vidunderlige elektroniske lyder i høstmørket! ◕‿◕

Billetter (forhåndskjøp anbefales pga redusert kapasitet) finner du her. 

ILKAMA er soloprosjektet til Vilde Ilkama Nupen fra Sgrow. Hun debuterte i 2018 med EP’en «Rite of Passage», en samling låter inspirert av future soul og LA beat. Albumet «Visceral Reactions» ferdigstilles i disse dager, med planlagt utgivelse våren 2021. ILKAMAs musikk bærer preg av en forkjærlighet for found sound/feltopptak, off-kilter beats og nostalgi. På F/eks stiller ILKAMA med et improvisert sett for laptop, kassettspiller og små, analoge synther. Grumsete, industrielt, meditativt, melodiøst er stikkord som kanskje er beskrivende, kanskje ikke.

Niklas Adam er en dansk kunstner med base i Oslo. Han arbeider med performance- og installasjonskunst i tillegg til musikk. Niklas bruker programmering og elektronikk til å generere instrumenter og/eller situasjoner som peker på og utfordrer de tradisjonelle lyttemønstrene våre, rasjonell tenkning og umiddelbarhet. Lyd, bevegelse, persepsjon og hvordan vi tolker den ytre verdenen i relasjon til vår egen posisjon i den, er et gjentakende tema i hans arbeid. Niklas har gitt ut en nydelig plate med tålmodig musikk på SOFA, i tillegg til et sideprosjekt med merkverdig og vidunderlig rar elektronisk popmusikk under pseudonymet Mona Sigler. Vi gleder oss til å høre hva han finner på den 12. November på Mir!

CC: 170 / 120 (medlemmer av Konsertforeninga, student)

Dørene åpner kl 18:00 på Mir. Kom tidlig om du vil!
Konsertstart 19:30.
Innslipp stenges kl 22:00

Begrenset antall plasser, kjøp billett på forhånd!
Det er påbudt med munnbind når man ikke sitter ved plassen sin, så ta det med og ta vare på deg selv og de rundt deg.

F/ eks er en konsertserie for elektronisk musikk og eksperimentell popmusikk, kuratert av Jenny Berger Myhre og produsert av Femme Brutal, i samarbeid med Konsertforeninga. Med støtte fra Oslo Kommune og Kulturrådet.